---
title: "L'ovvietà della ricompensa"
layout: post
date: 2020-02-08 12:00
image: /assets/images/reward.jpg
headerImage: true
tag:
- culture
category: blog
author: jaack
description: La trascrizione della 4a puntata della 2a stagione di Vita da Millennial
published: true
---

<iframe src="https://anchor.fm/jaack/embed/episodes/LOvviet-della-Ricompensa-ean7sd" height="180px" width="810px" frameborder="0" scrolling="no"></iframe>

Ieri ho fatto l’**esame** per cui mi sono preparato per un bel po’ di tempo.

Circa *tre settimane*. Se faccio i conti guardando al mio calendario, vedo che solo nell’ultima settimana ha occupato circa **15-18 ore** del mio tempo. Questa settimana lavorativa, che proprio in queste ore volge al termine, è stata davvero impegnativa, ma l’ho superata. Ho anche lavorato *tantissimo*.

Tra studio e lavoro, ho accumulato almeno **13 ore al giorno**, per 5 giorni, sono circa **65 ore**. Elon Musk dice di lavorare 110 ore a settimana, ma io non credo che questo sia possibile. Ne va della sanità mentale.

Io non credo nemmeno che per me abbia senso di lavorare meno di 50 ore a settimana. È che a me piace quello che faccio, e quindi non mi pesa farlo: semmai, mi pesa alcune volte il metodo per arrivare a fare quello che faccio. La parte *burocratica*. Vorrei stare tutto il tempo a **leggere, pensare, scrivere e creare**. Ma so che questo non è possibile.

Scrivo queste righe guardando l’Apple Watch che segna le 21:33: tra un’oretta sarò in un pub con i miei amici a bere una birra, a rilassarmi e a godere il momento alla fine della settimana che sancisce la conclusione della mia settimana da tour de force. Pensandoci, non sento il bisogno di vedermi con i miei amici durante periodi di routine lavorativa. Il mio corpo e la mia mente non hanno bisogno di *stabilizzarsi*.

Quando invece passo una settimana difficile, complessa e piena di attività e impegni, vedo il momento in cui sto con i miei amici, o più spesso con la mia ragazza, come una ricompensa di quello che ho fatto.

Se faccio di meno di quello che avevo pensato di fare, non riesco a godermi quei momenti, sento come se non me li fossi **meritati**.

Credo che questo genere di dinamica che accade nel mio cervello sia il risultato di un contesto culturale in cui sono nato e cresciuto e che fa parte della mia cultura personale da cui non posso prescindere.

Questo non mi piace, ma d’altronde non posso farci niente.

Vorrei potermi godere i momenti più semplici, felici e tranquilli della mia vita senza pensare al fatto che me li sia meritati o meno.

Quando ero bambino non avevo il concetto del lavoro, ma solo quello del ‘dovere di studiare’: *se non fai i compiti, non vai fuori a giocare; se fai il bravo*, *stasera andiamo mangiare la pizza*. Ho sempre visto i momenti belli almeno come ricompensa del lavoro che potevo svolgere.

D’altronde, pensiamoci un attimo: chi punisce i propri figli con delle ricompense? Già solo dire, scrivere questa frase è un **paradosso**.

Però bisognerebbe farlo. A pensarci bene, oggi molti genitori puniscono i propri figli con delle ricompense, ma queste ricompense non sono chiare.
I bambini particolarmente vivaci, oggi, sono ‘accuditi’ dallo schermo di un iPad, da Peppa Pig, da YouTube. Implicitamente, è come se il genitore stesse dicendo se non fai i compiti, ti faccio fare quello che vuoi.

Ora: non voglio puntare il dito contro nessuno. Il contesto in cui i genitori si comportano in questo modo è il frutto di ciò di cui ho parlato sia nell’articolo [sul tempo e la devozione al processo](https://jaack.me/podcast-tempo-devozione-processo/) e in quello [sul coraggio dell’attesa](https://jaack.me/podcast-coraggio-attesa/). È un contesto in cui, in poche parole, c’è sempre poco tempo per fare troppe cose. O almeno così sembra.

E così, usare un iPad come morfina educativa per i propri figli sembra la soluzione ovvia. Però c’è ancora tempo per cambiare questo corso.
Basta prendere coraggio, e aspettare. Dare ai bambini la concezione dell’attesa. Del prendere tempo, e aspettare la ricompensa. Del guadagnare la ricompensa.

Non oso pensare a un mondo in cui le ricompense per il lavoro svolto *non esistano*, in cui le ricompense vengono ‘erogate’ indipendentemente che il lavoro sia svolto o meno. *Che siano meritate o meno*.

Sarebbe un mondo in cui l’uomo non ha più un **incentivo** a lavorare perché non ha più un motivo per farlo. Tutto gli è dovuto.

Se un uomo ha tutto, perché dovrebbe sforzarsi per avere qualcosa che già ha?
Questo mondo sarebbe piatto, monotono, e privo di progresso. Perché nessuno avrebbe più motivo di **progredire**.

Oggi, per esempio, Elon Musk lavora per una ricompensa molto grande: la **salute del pianeta**. L’insegnate della scuola media della cittadina in montagna lavora per portare a casa del denaro con cui lui o lei può fare una vacanza, cambiare aria.

Io lavoro per **condividere il mio sapere** e fare divulgazione, per far scattare una scintilla nella testa di chi mi legge o mi ascolta. Ognuno ha la propria ricompensa. Se non ci fosse una ricompensa, che mondo vuoto sarebbe?

Questa puntata forse è un po’ contorta, forse è difficile da capire, forse l’ho pensata male. Ma, come molto di quello che scrivo, questi appunti sono venuti fuori come un fiume in piena mentre scrivevo il mio diario quotidiano, e credo che questo tipo di pensieri siano i migliori, perché sono spontanei e ricchi di associazioni e relazioni continuative, una sopra l’altra.

Vi lascio con una domanda: qual è la vostra ricompensa? Cosa vi fa svegliare la mattina e pensare che se quel giorno non faceste nulla, quella ricompensa non arriverebbe?
