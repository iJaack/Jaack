---
title: "Odissea tra un'estate con iPadOS, autunno con MacBook Pro e sconti per l'università"
layout: post
date: 2019-09-30 11:00
image: /assets/TBD.jpg
headerImage: false
tag:
- tech
category: blog
author: jaack
description: Come sono riuscito a sopravvivere con l'iPad quando mi serviva il computer, ma non mi ha fatto cambiare idea
---

Quando ho visto Apple annunciare iPadOS 13, ero eccitato 'neutralmente': ogni aggiornamento di iOS arriva con qualche novità nascosta o lo si capisce davvero solo quando lo si prova, quindi non volevo stupirmi prima del dovuto.

A dire il vero, avevo "lasciato perdere" gli aggiornamenti dell'iPad da qualche anno. Nel 2017 ho acquistato l'iPad Pro da 9.7" perché ne avevo bisogno per l'università: con la **Apple Pencil e OneNote** prendevo appunti molto facilmente e non avevo bisogno di altro, in realtà.

Non mi aspettavo che l'iPad potesse essere il sostituto del mio MacBook. O meglio, mi sarebbe piaciuto. Ma troppi anni poi sono passati, troppi aggiornamenti sono arrivati che non cambiavano mai radicalmente l'approccio dell'iPad al mobile computing.

Dopo l'annuncio di Apple, ho subito voluto provare la più interessante novità di iPadOS 13: Safari.

Dopotutto, possiamo stare a dire quanto vogliamo che abbiamo workflow con decine di applicazioni che intersecano le azioni tra di loro, ma il buon vecchio browser web ci serve nel 90% delle volte. Per andare su Facebook, per evitare di scaricare nuove app ed utilizzare la controparte web, e per utilizzare la male/benedetta suite di Google, che funziona solo online. Oddio, in realtà, se si installa l'estensione Google Docs Offline per Chrome o Brave, si possono anche modificare i file offline, a patto che il documento sia stato prima caricato online e che non si chiuda la finestra, altrimenti i dati non vengono mantenuti in memoria, per poi essere caricati una volta che si va online.

Insomma, Google Docs su iPad è una vera benedizione. Perché la suite di app native è inutilizzabile, almeno per ora. Ma la domanda vera è: può sostituire l'esperienza di navigazione di un computer o, anche nello specifico, di un MacBook? O meglio: può andare a sostituire l'esperienza complessiva di un MacBook? O ancora meglio: può sostituire un MacBook?

Per rispondere a questa domanda, ho impiegato letteralmente dei mesi a scrivere questo articolo.

### Luglio 2019

All'inizio, durante le ultime due settimane di preparazione di Campus Party 2019 (CPIT3), avevo capito che avevo bisogno delle app su MacBook che avevo anche su iPad. Avevo già installato iPadOS 13 beta, quindi ho dato il MacBook alla mia ragazza (in modo da non avere la tentazione di riutilizzarlo)

Scrivo questi paragrafi utilizzando Working Copy per iPad su un tavolino piccolissimo di una compagnia area low-cost. Se avessi dovuto tirare fuori il laptop, sarebbe stata una faccenda ingombrante. Ed invece sto comodo, con la Smart Keyboard e le cuffie mentre ascolto la musica.
Quando viaggio in treno, per cui posso avere una connessione ad internet più o meno funzionante, ricevo messaggi su Telegram, mail su Airmail: guardo la notifica sull'Apple Watch e apro l'app con lo Slide Over su iPad, e poi la ributto fuori. Ormai mi viene naturale.
Ovviamente, ogni dispositivo deve rientrare in una strategia ben precisa del nostro utilizzo della tecnologia, altrimenti non se ne fa un utilizzo intelligente e quindi efficace.
L'iPad può essere un sostituto del computer, ma in molti casi è un eccellente dispositivo aggiuntivo.
